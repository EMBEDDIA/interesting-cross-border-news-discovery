Jau Igaunija lauzusi vienošanos ar Latviju par akcīzes nodokli alkoholam un sākusi "šo karu", tad Latvijai neatliek nekas cits kā atbildēt ar attiecīgu akcīzes samazinājumu, pirmdien pēc sadarbības padomes sēdes žurnālistiem sacīja Ministru prezidents Krišjānis Kariņš (JV). Kariņš atgādināja, ka pirms vairākiem gadiem abas valstis noslēgušas vienošanos par to, ka Latvija cels akcīzes nodokli, tuvinoties Igaunijas līmenim. Toreiz Latvija apņēmās to darīt pakāpeniski, lai izvairītos no kontrabandas alkohola tirdzniecības apmēru pieauguma."Mums par pārsteigumu, Igaunijas valdība un parlaments pieņēma lēmumu lauzt šo vienošanos. Tā vietā viņi pēkšņi strauji plāno pazemināt akcīzes nodokli," sacīja Kariņš, piebilstot, ka tas ieliek Latviju ļoti neērtā situācijā, kurā valsts ir spiesta atbildēt "faktiski pilnīgi pret mūsu gribu". "Es nekādā gadījumā nevēlos akcīzes karu ar Igauniju, bet, ja igauņi lauž vienošanos un sāk šo karu pret mums, tad mums nekas cits neatliek, kā atbildēt ar attiecīgu akcīzes samazinājumu," paziņoja politiķis. Viņaprāt, šāds solis Latvijai nozīmētu atgriešanos "kaut kur pagājušā gada līmenī". Latvija cer, ka igauņi būs gatavi sēsties pie galda un meklēt kādu risinājumu, jo līdz šim visi mēģinājumi ar igauņiem runāt, lai viņi nespertu šo soli, esot bijuši neauglīgi. "Mums nekas cits neatliek, kā spert atbildes soli. Šī ir pilnīgi nevēlama situācija, bet man liekas, ka Latvijai diemžēl nekādas iespējas nav atstātas," secinājis Kariņš. Kā ziņots, Igaunijas parlaments pieņēma likumu, kas paredz no 1.jūlija par 25% samazināt akcīzes nodokli daļai alkoholisko dzērienu - alum, sidram un stiprajiem dzērieniem, vēsta parlamenta preses dienests. Likumprojekta pavadvēstulē bija teikts, ka šīs pazemināšanas nolūks ir dot iespēju uzņēmējiem samazināt cenas, un tādējādi samazinātos alkohola daudzums, ko privātpersonas Igaunijā ieved no Latvijas. Akcīzes nodokļa samazināšana daļai alkoholisko dzērienu Igaunijā varētu samazināt alkoholisko dzērienu pārdošanas apmēru Latvijā un palielināt to Igaunijā, bija norādīts pavadvēstulē. Par šādu akcīzes nodokļa samazināšanu daļai alkoholisko dzērienu - alum, sidram un stiprajiem dzērieniem - 27.maijā principiāli vienojās Igaunijas valdība. Vīnam akcīzes nodokli nav paredzēts samazināt. Lai likums stātos spēkā, tas jāparaksta prezidentei Kersti Kaljulaidai. Seko Delfi arī Instagram vai Telegram profilā – pievienojies, lai uzzinātu svarīgāko un interesantāko pirmais!
Izgaisīs alkotūrisms Latvijas pierobežā, Igaunija samazina nodokļa likmi alkoholam Igaunijas valdība nolēmusi no šāda gada 1. jūlija par 25% samazināt akcīzes nodokļa likmi gan stiprajiem, gan vieglajiem alkoholiskajiem dzērieniem. Arī Latvija vērtē iespējas samazināt akcīzes nodokli alkoholiskajiem dzērieniem, aģentūrai LETA pauda finanšu ministrs Jānis Reirs (JV). Savukārt Valkas novada domes priekšsēdētājs Vents Armands Krauklis ("Vidzemes partija") paudis, ka akcīzes nodokļa likmes samazināšana alkoholam Igaunijā Latvijas valsts budžetam radīs vismaz 100 miljonu eiro zaudējumu gadā. Igaunijas parlaments otrdien, 28. maijā, pieņēmis izskatīšanai valdošās koalīcijas iesniegto likumprojektu, kas paredz par 25% samazināt akcīzes nodokli daļai alkoholisko dzērienu – alum, sidram un stiprajiem dzērieniem, vēsta parlamenta preses dienests. Likumprojekta pavadvēstulē teikts, ka šīs pazemināšanas nolūks ir samazināt akcīzes nodokli, lai dotu iespēju uzņēmējiem samazināt cenas, un tādējādi samazinātos alkohola daudzums, ko privātpersonas Igaunijā ieved no Latvijas. Akcīzes nodokļa samazināšana daļai alkoholisko dzērienu Igaunijā varētu samazināt alkoholisko dzērienu pārdošanas apmēru Latvijā un palielināt to Igaunijā, norādīts pavadvēstulē. Likumprojektu iesniegušas visas trīs valdošās koalīcijas partijas – Centra partija, Konservatīvā tautas partija un "Tēvzeme". Par šādu akcīzes nodokļa samazināšanu daļai alkoholisko dzērienu – alum, sidram un stiprajiem dzērieniem – pirmdien principiāli vienojās Igaunijas valdība. Vīnam akcīzes nodokli nav paredzēts samazināt. Pašlaik Igaunijā akcīzes nodoklis alum ir 16,92 eiro par hektolitru, bet stiprajiem alkoholiskajiem dzērieniem – 25,08 eiro par hektolitru. Premjerministrs Jiri Ratass Igaunijas sabiedriskai raidorganizācija iepriekš ERR apstiprināja, ka akcīzes nodoklis tabakas izstrādājumiem tiks paaugstināts, bet pieaugums būs mērenāks nekā bija plānots iepriekš. Līdz ar to Latvijas Alkohola nozares asociācijas (LANA) izpilddirektors Dāvis Vītols aģentūrai LETA prognozēja, ka šovasar, samazinoties akcīzes nodokļa likmēm alkoholam Igaunijā, izgaisīs alkohola tirdzniecība Latvijas pierobežā ar kaimiņvalsti, Vītols norādīja, ka tādējādi pierobežas alkohola tirdzniecības biznesam Latvijā vairs nebūs pamatojuma turpmāk pastāvēt. Starp valstīm izlīdzināsies akcīzes nodokļa likmes grādīgo dzērienu kategorijā, kas bija viens no galvenajiem faktoriem, kādēļ igauņi un somi līdz šim brauca alkoholu iegādāties uz veikaliem Latvijas pierobežā. "Pierobežas tirdzniecība izgaisīs. Tas nozīmē, ka ievērojama daļa no Latvijas tirgus pazudīs, tostarp būtiski pievienotās vērtības nodokļa (PVN) un akcīzes nodokļa ieņēmumi," sacīja Vītols. Pēc LANA izpilddirektora teiktā, pierobežas veikaliem atliks alus un vīna tirdzniecības bizness, jo šiem dzērieniem Latvijā joprojām būs mazākas akcīzes nodokļa likmes nekā Igaunijā, taču tas neatsvērs zaudētos ieņēmumus no stipro grādīgo dzērienu tirdzniecības. "Valsts budžeta izpilde šogad pilnīgi noteikti ir apdraudēta," prognozēja Vītols.  Pēc Vītola teiktā, ja Latvijā nākamgad akcīzes nodokļa likmes alkoholam augs plānotajā apmērā, tad Latvijā būs augstākās grādīgo dzērienu akcīzes nodokļa likmes Baltijā. "Ne jau tikai alkohola ražotājiem un tirgotājiem mazinās bizness, bet sarūk ievērojami ieņēmumi valsts budžetā, un tas ietekmē biznesu pierobežā – liela daļa ienākumu nāca saistībā ar Igaunijas un Somijas alkotūrismu," skaidroja Vītols. Viņš piebilda, ka LANA ir pamatotas, uz aptaujām balstītas bažas, ka pierobežas reģions zaudēs lielu daļu ienākumu, jo tūrisma plūsma dramatiski saruks. Savukārt Reirs stāstīja, ka Latvija seko līdzi Igaunijas lēmumiem attiecībā uz akcīzes nodokli alkoholam, tāpēc nākamnedēļ Finanšu ministrijas parlamentārā sekretāra Ata Zakatistova (KPV LV) vadībā uz tikšanos sanāks nodokļu darba grupa, kas lems par iespējamu akcīzes nodokļa samazināšanu alkoholam arī Latvijā. "Reģiona līmenī ir svarīgi saglabāt konkurētspēju, tāpēc neredzu lielas problēmas samazināt akcīzi alkoholam," teica finanšu ministrs, piebilstot, ka patlaban nevar prognozēt, par cik procentpunktiem Latvijā varētu samazināt akcīzes nodokli alkoholiskajiem dzērieniem. Tāpat Reirs atzina, ka akcīzes nodokļa samazinājums varētu stāties spēkā jau šogad, tomēr viss būs atkarīgs no tā, cik ātri savu piedāvājumu izstrādās izveidotā nodokļu darba grupa un pēc tam to apspriedīs koalīcijas partneri. Vienlaikus ministrs uzsvēra, ka gadījumā, ja Latvijā lems samazināt akcīzi alkoholam, nāksies domāt par kompensējošiem pasākumiem, proti, kur gūt papildus ieņēmumus vai kur samazināt izdevumus. Reirs pagaidām nevarēja pateikt, kur varētu ņemt budžetā iztrūkstošos līdzekļus gadījumā, ja tiktu samazināts akcīzes nodoklis alkoholiskajiem dzērieniem. Aicināts vērtēt LANA paustās bažas par Igaunijas lēmuma samazināt akcīzi alkoholam negatīvo ietekmi uz Latvijas ekonomiku un alkohoisko dzērienu tirdzniecību pierobežā, Reirs norādīja, ka arī tas vēl tiks vērtēts. Vides aizsardzības un reģionālās attīstības ministrs Juris Pūce (AP) aģentūrai LETA pauda, ka ieceri samazināt akcīzes nodokli alkoholam ir jāanalizē un par to būtu jādiskutē nodokļu politikas kontekstā. Viņaprāt, lemjot par alkohola akcīzes nodokļa ieņēmumu samazinājumu, būtu jāpiedāvā, kā šo samazinājumu kompensēt. Tomēr ministrs uzskata, ka diskusijas par nākamā gada budžetu galvenokārt būs par to, kur atrast līdzekļus izdevumiem, jo algas palielinājums ir nepieciešams gan medicīnas darbiniekiem, gan izglītības darbiniekiem. "Šādā situācijā, kad aug ekonomika, vajadzētu ļoti nopietnu argumentāciju nodokļu ieņēmumu bāzes samazinājumam. Arguments, ka nedaudz pazaudēsim pierobežas tirdzniecību, diez vai mani varētu pārliecināt. Bet, iespējams, ir kādi dati, kas pierāda pretējo," teica pašvaldību lietu ministrs. Tāpat, Pūces ieskatā, nodokļa likmes alkoholam netiek noteiktas tāpēc, lai izkonkurētu Igauniju vai Lietuvu, bet šīs politikas mērķis galvenokārt ir ierobežot alkohola patēriņu Latvijā. "No šāda viedokļa, mums nevajadzētu vadīties no Igaunijas vai Lietuvas lēmumiem, lai noteiktu akcīzes nodokļa likmes Latvijā," sacīja ministrs. Arī tieslietu ministrs Jānis Bordāns (JKP) uzskata, ka alkohola akcīzes nodokļa jautājumā jāņem vērā divi aspekti - tautsaimniecības un morāli ētiskais. Bordāna ieskatā, alkohola akcīzes nodoklim ir jābūt tādam, kas neveicina sabiedrības morālās un veselības problēmas. "Protams, var ņemt arī vērā tautsaimniecības aspektu, bet viss būs atkarīgs no tā, kādu redzējumu izstrādās Finanšu ministrija. Ja tas palīdzēs risināt abus iepriekšminētos aspektus, tad šo piedāvājumu var izskatīt un ņemt vērā. Bet ekonomiskajam apsvērumam nevajadzētu būt vienīgajam, lai lemtu par akcīzes samazinājumu alkoholam," sacīja tieslietu ministrs. Savukārt ekonomikas ministrs Ralfs Nemiro (KPV LV) pauda uzskatu, ka nav pozitīvi vērtējama nedz krasa nodokļu nevienlīdzība Eiropas Savienības valstu starpā, nedz arī situācija, kad Latvija ar atsevišķiem nodokļiem gūst īslaicīgu labumu. "Patlaban negribu vērtēt – atbalstu vai neatbalstu strauju akcīzes nodokļa samazinājumu alkoholam, jo lēmumu gribu pieņemt, balstoties uz Finanšu ministrijas izvērtējuma," teica Nemiro.Latvijā akcīzes nodokļa likmes samazināšana alkoholiskajiem dzērieniem būtu pienesums valsts ekonomikai un budžetam, aģentūrai LETA sacīja Latvijas Tirgotāju asociācijas prezidents Henriks Danusēvičs. Viņš atzīmēja, ka Latvija, sekojot Igaunijas piemēram, gūtu pienesumu no akcīzes nodokļa likmes samazināšanas alkoholiskajiem dzērieniem. "Cilvēki, kas brauc pie mums no Ziemeļiem, šeit ne tikai atpūšas, bet arī iepērkas. Akcīzes nodokļa likmes samazināšana alkoholiskajiem dzērieniem stiprinātu iepirkšanās tūrismu Latvijā," skaidroja Danusēvičs. Tāpat viņš piebilda, ka iepirkšanās tūrismu var stiprināts, ja Latvijā būs zemākās cenas Baltijā. "Mēs esam vislabākajā cenu pozīcijā, bet, lai tas tā arī saglabātos un mēs turpinātu būt saistoši somiem un igauņiem, Latvijai akcīzes nodoklis alkoholam jāsamazina vismaz par 23%," atklāja Danusēvičs.Akcīzes nodokļa likmes samazināšana alkoholam Igaunijā Latvijas valsts budžetam radīs vismaz 100 miljonu eiro zaudējumu gadā, aģentūrai LETA pauda Valkas novada domes priekšsēdētājs Vents Armands Krauklis ("Vidzemes partija"). "Nav runa tikai par akcīzes nodokli. Runa ir par tūristiem, kuri Latvijā ierodas speciāli un atstāj ievērojamas naudas summas. Viņi Latvijā ēda, nakšņoja, uzpildīja ar degvielu savas automašīnas. Tas nozīmē, ka zaudētāji būs vairāku nozaru uzņēmēji," teica Krauklis. Viņš pieļauj iespēju, ka kādu laiku pierobežas iedzīvotāji vēl dosies iepirkties uz veikaliem Latvijā, jo preču klāsts ir plašs un arī cenas ir nedaudz zemākas, jo apgrozījums bija salīdzinoši liels, tādēļ arī ražotāja iepirkuma cenas bija izdevīgas. Taču tā ir ieņēmumu mazākā daļa, piebilda Krauklis. Viņš uzskata, ka šajā situācijā arī Latvijai vajadzētu pārskatīt akcīzes nodokļa politiku, jo tie ir ļoti būtiski ienākumi Latvijas valstij.Runājot par pierobežas pašvaldībām, un konkrēti par Valku, Krauklis ir satraukts par to, ka darbavietu varētu zaudēt vairāki desmiti cilvēku. Turklāt maksātspējīgie klienti veicināja novada ekonomisko aktivitāti, jo viņi iegādājās ne tikai alkoholu, bet arī citas preces un pakalpojumus visā Vidzemē. "Būtu svarīgi, lai Latvijas valdība nāktu klajā ar publisku paziņojumu, ka arī vērtē akcīzes nodokļa likmes samazināšanu alkoholam. Iespējams tas varētu likt igauņiem vēl pārdomāt savu lēmumu un padomāt vai akcīzes nodokļa karš ir vajadzīgs," otrdienas rītā aicināja Krauklis. Alkohola patēriņš Igaunijā pērn sasniedzis desmit gados zemāko līmeni, liecina Igaunijas Sociālo lietu ministrijas publiskoti pētījuma dati. 2018. gadā vidēji katrs vismaz 15 gadu vecumu sasniegušais Igaunijas iedzīvotājs izdzēra 10,1 litru absolūtā alkohola, kas ir par 0,2% mazāk nekā 2017. gadā, liecina Igaunijas Konjunktūras institūta veikts pētījums. Tas ir desmit gados zemākais alkohola patēriņa rādītājs. Lielu daļu no patērētā absolūtā alkohola daudzuma veidoja vieglie alkoholiskie dzērieni, tostarp alus patēriņš sasniedza 4,1 litru, vīnogu vīna – 1,8 litrus, bet citi vieglie alkoholiskie dzērieni – 0,6 litrus. Katrs Igaunijas iedzīvotājs pērn izdzēra vidēji 3,6 litrus stirpos alkoholiskos dzērienus, tostarp 2,3 litrus stiprinātā vīna.Pētnieki aprēķinājuši, ka pērn pār Igaunijas robežu – pārsvarā no Latvijas – ievesti 3,3 litri absolūtā alkohola uz katru Igaunijas iedzīvotāju vecumā virs 15 gadiem. Latvijā alkoholu iegādājās 35% Igaunijas pieaugušo iedzīvotāju, no kuriem 14% uz Latviju brauca speciāli pēc grādīgajiem dzērieniem.Ministrijā norādīja, ka Igaunijā pēdējo gadu laikā alkohola patēriņam ir lejupejoša tendence, un tas samazinājies arī pērn, lai gan bija ļoti karsta vasara, iedzīvotāju ienākumi pieaug un plaši notiek pārrobežu tirdzniecība. Tomēr ministrijā uzsver, ka 10,1 litrs absolūtā alkohola uz vienu cilvēku ir daudzums, kura nodarītais kaitējums ir lielāks par nozares ieņēmumu sniegtajiem ieguvumiem. 59% Igaunijas iedzīvotāju uzskata, ka alkohola patēriņš valstī ir pārāk liels. Kā nopietnākās problēmas, kas saistītas ar pārmērīgu alkohola lietošanu, aptaujātie min automašīnas vadīšanu reibumā (92% aptaujāto), vardarbību ģimenē (84%) un veselības problēmas (83%).Liela daļa aptaujāto (65%) atzina, ka ir jāsamazina patērētā alkohola daudzums un 88% respondentu teica, ka pašiem cilvēkiem ir jāizmaina sava attieksme pret alkoholu. 25% atzina, ka pašiem ir jāsamazina patērētā alkohola daudzums. Tāpat 72% atbalstītu aizliegumu lietot alkoholu publiskos pasākumos, bet 71% norādīja, ka stingrāk jāsoda par reibumā izdarītiem pārkāpumiem. Savukārt 70% aptaujāto mudināja vēl vairāk ierobežot alkohola reklāmu.
Gulbenē trīs vietējo vīru kautiņš beidzas ar diviem mirušajiem Gulbenē trīs vietējo iedzīvotāju kautiņā divi zaudējuši dzīvību, vēsta laikraksts "Latvijas Avīze". Kā vēsta laikraksts, 17. maijā vīru kompānija – viens pensionārs un divi bezdarbnieki – no paša rīta satikās kādā privātajā dārzā Gulbenes centrā, lai kopā iemalkotu alkoholu. Sarunas ievirzījušās par Latvijas hokeja izlases zaudējumu Čehijai un par cerībām, gaidot nākamās dienas spēli ar Krievijas komandu. Vīri kaislīgi diskutējuši par to, kurai komandai ir jāuzvar gaidāmajā spēlē, kamēr sastrīdējušies un sakāvušies. Šajā kautiņā divi vīrieši neizdzīvoja – notikuma vietā gāja bojā 1961. gadā dzimis vīrietis, bet 1969. gadā dzimis vīrietis nomira mediķu rokās pēc tam, kad bija izsaukta ātrā palīdzība un viņš tika vests uz Balvu slimnīcu. Laikraksts vēsta, ka nav informācijas par to, ka pēc kautiņa medicīniskā palīdzība būtu bijusi vajadzīga arī trešajam, 1954. gadā dzimušam vīrietim. Viņš pats piezvanījis policijai un pastāstījis par notikušo kautiņu. Vīrietis tika aizturēts. Valsts policija, norādot uz izmeklēšanas interesēm, sīkāku informāciju nesniedz."Grūti saprast, kas viņa galvā tajā brīdī notika" – par vienīgo dzīvo palikušo laikrakstam teicis Valsts policijas Gulbenes iecirkņa priekšnieks Ilmārs Ginevičs. Aizturētā vīrieša aizstāvis presei komentārus nesniedz.Hokeja fanu drāmu, kā to dēvē Gulbenē, pilsētnieki dzīvi apspriež, pārrunā versijas un pat notikuma detaļas, piemēram, par to, ka viens no vīriem pats zvanījis policijai un pieteicies par vainīgo. Policija to apstiprina. Kas un kā tur ir noticis, tiks noskaidrots izmeklēšanā un galavārdu teiks tiesa, atzīmē laikraksts. Policijā sākts kriminālprocess pēc Krimināllikuma 125. panta trešās daļas par tīša smaga miesas bojājuma nodarīšanu, kas vainīgā neuzmanības dēļ bijis par iemeslu cietušā nāvei. Krimināllikums par šādu nodarījumu paredz brīvības atņemšanu uz laiku līdz pat 15 gadiem.
Video: Porziņģis iekūlies incidentā dzimtajā Liepājā Nacionālās basketbola asociācijas (NBA) kluba Dalasas "Mavericks" zvaigzne Kristaps Porziņģis sestdienas naktī iekūlies incidentā dzimtajā Liepājā, liecina portāla "Delfi" informācija. Internetā izplatītajā video Porziņģis redzams ar asiņojošu seju. Incidents noticis Liepājā, Zivju ielā. Netālu no šīs vietas atrodas nesen atvērtais klubs "Cukurfabrik", kas atrodas bijušās Latvijas 1. Rokkafejnīcas telpās. Video redzams, ka incidenta vietā atradušies Valsts policijas darbinieki. Valsts policijā portāls "Delfi" noskaidroja, ka izsaukums uz Zivju ielu Liepājā saņemts pulksten 4.51. Izsaukums bijis par konfliktu, kurā iesaistītas vairākas personas. Policijas ierašanās brīdī vairākas personas, par kurām bija izsaukums, no notikuma vietas bija devušās prom. Atlikušās personas pēc policijas ierašanās konfliktu izbeidza. Aizturēto notikumā nav. Tikpat ātri, kā izplatījās video, vēlāk izplatījās arī Porziņģa ierunāts audio, kurā basketbolists apliecina, ka ar viņu viss ir kārtībā. Porziņģim šis nav pirmais incidents ar skandalozu pieskaņu. Martā viņš ASV tika vainots izvarošanā. Policijā iesniegtajā sūdzībā apgalvots, ka Porziņģis pēc liktenīgās pagājušā gada 7. februāra spēles pret Milvoki "Bucks", kurā tobrīd vēl Ņujorkas "Knicks" spēlētājs guva smagu ceļgala savainojumu, uz savu dzīvokli Manhetenā uzaicinājis savu kaimiņieni un viņu izvarojis. Sieviete par notikušo ziņojusi vien vairāk nekā gadu vēlāk, jo Porziņģis neesot samaksājis iepriekš atrunāto naudas summu par klusēšanu, kas bija 68 000 ASV dolāru (60 600 eiro). Sieviete par liecību uzskata kādu ar roku rakstītu dokumentu, tomēr tā leģitimitāte uzskatāma par apšaubāmu, jo Porziņģa vārds esot uzrakstīts kļūdaini, turklāt šobrīd nevar konstatēt, vai latvieša paraksts ir īsts. Porziņģa advokāti izvirzītās apsūdzības noraidījuši, notiekošo uzskatot par izspiešanu, un apsūdzību nosaukuši par pilnībā nevērtīgu.
'Maisi vaļā': Aģents 'Miķelis' – Rokpelnis ziņo par dzejnieku  Bijušās LPSR Valsts drošības komitejas (VDK) pretizlūkošanas elektroniskajā datubāzē "Delta Latvija" ("Delta") atrodams viens aģenta ar segvārdu "Miķelis" ziņojums, kas datēts ar 1988. gada 15. septembri, – nepilnu mēnesi pirms tiek oficiāli nodibināta Latvijas Tautas fronte (LTF), kurai bija izšķirīga nozīme Latvijas neatkarības atgūšanā. Jau pirms vairāk nekā gada dzejnieks Jānis Rokpelnis publiski atzina sadarbību ar čeku, kā arī to, ka viņš bijis aģents ar segvārdu "Miķelis". Arī šobrīd viņš to nenoliedz un intervijā Jānim Domburam pauž savu viedokli par tā laika notikumiem, gan portāla "Delfi" publikācijā norādīto dokumentu. Lai gan Rokpeļņa kartīti pagājušā gada decembrī daļēji pavērtajā "maisā" sabiedrība neieraudzīja, "Deltā" atrodams aģenta "Miķelis" viena ziņojuma atreferējums – tajā vēstīts par nacionāli noskaņota dzejnieka, kura vārds šobrīd vēl "Deltā" publiskotā ziņojuma atreferējumā ir aizklāts, uzskatiem, kurus viņš paudis sarunā ar aģentu pēc LTF dibināšanas atbalstam notikušas sapulces. Jāpiebilst, ka šajā laikā LTF idejas atbalstītāji tikās bieži, pulcējoties dažādās vietās. Ziņojumā "Miķelis" arī min konkrētā dzejnieka draudzīgās attiecības ar tobrīd nacionāli noskaņotiem igauņu dzejniekiem, kas datubāzē iekļautajā dokumentā fiksēti kā "Rullo" un "Valtonss". Portāls "Delfi" publicē dokumentu, kāds tas krievu valodā pieejams datubāzē "Delta", kā arī tā tulkojumu latviski.
'Maxima Latvija' novirzījusi 140 000 eiro Zolitūdes traģēdijā morāli cietušo atbalstam Biedrība "Zolitūde 21.11", cietušo pārstāvji un "Maxima Latvija" ir panākuši vienošanos par materiāla atbalsta sniegšanu arī morāli cietušajiem, novirzot šim mērķim aptuveni 140 000 eiro, portālu "Delfi" informēja uzņēmuma Korporatīvo attiecību departamenta direktors Jānis Beseris. Materiālais atbalsts morāli cietušajiem pieejams 61 personai, kuras Zolitūdes traģēdijas krimināllietā atzītas par cietušām. Pēc panāktās vienošanās par atbalsta sniegšanas kārtību, izmaksas jau šobrīd ir veiktas lielākajai daļai morāli cietušo, uzsver Beseris. Morāli cietušo atbalstam "Maxima Latvija" novirzījusi gandrīz 140 000 eiro. Uzņēmuma aplēses liecina, ka kopumā atbalsta nodrošināšanai Zolitūdes traģēdijā cietušajiem pašlaik uzņēmums veicis izmaksas gandrīz 9 miljonu eiro apmērā, ietverot atbalstu bojā gājušo tuviniekiem, cietušajiem, kas guva fiziskus miesas bojājumus, bērniem, kas traģēdijā zaudēja savus vecākus, kā arī morāli cietušajiem. "Pildot savu solījumu un apņemšanos, esam nodrošinājuši finansiālā atbalsta pieejamību visiem traģēdijā cietušajiem. Kā uzņēmums esam morāli atbildīgi par saviem darbiniekiem un klientiem, kuri traģēdijas brīdī atradās veikalā. Pašlaik vienošanās par finansiālā atbalsta saņemšanu noslēgtas ar visām fiziski cietušajām personām un gandrīz ar visām bojā gājušo ģimenēm, tajā skaitā palīdzēts arī ugunsdzēsēju ģimenēm," pauž "Maxima Latvija" vadītājs Andris Vilcmeiers. Vienlaikus viņš gan uzsver: "Nekas nespēs atgriezt zaudētos tuviniekus vai mazināt pārdzīvotās sāpes, tomēr ar cietušo pārstāvjiem esam kopīgi strādājuši, lai kaut nedaudz atvieglotu ikdienu visiem cietušajiem, kurus traģēdija skāra vissmagāk." Biedrības "Zolitūde 21.11" vadītāja un Saeimas deputāte Regīna Ločmele – Luņova (S) norāda, ka līdz ar šo panākto vienošanos uzņēmums ir izpildījis solīto par materiāla atbalsta sniegšanu visiem traģēdijā cietušajiem, piebilstot, ka "Maxima Latvija" ir viens no retajiem uzņēmumiem, kas visu šo gadu gaitā izrādījis cieņu traģēdija cietušajiem un sniedzis materiālu atbalstu. "Šis ir nozīmīgs solis un kalpo kā piemērs uzņēmuma atbildīgai rīcībai cietušo priekšā," norādījusi Ļuņova. Kā ziņots, 2013. gada 21. novembrī Zolitūdē, sabrūkot lielveikalam "Maxima", dzīvību zaudēja 54 cilvēki, bet vairāki desmiti guva smagus ievainojumus. Būveksperti secinājuši, ka traģēdija notika, jo bija nepareizi aprēķinātas jumta konstrukciju slodzes, tādēļ tas iegruva.
Foto: Katrīne Sauliete pieķerta sava vēderiņa uzlabošanā 'fotošopā' Šūmēšanos sociālajos tīklos izraisījis hokejista Kaspara Saulieša sievas Katrīnes Saulietes "Instagram" foto blogā publiskots momentuzņēmums no ceļojuma uz Ēģipti. Acīgākie piefiksējuši, ka bilde, kurā viņa rozā peldkostīmā pozē pie palmām, uzlabota "fotošopā". Katrīne kopā ar abām meitiņām nesen bija devusies atpūsties uz kūrortu Ēģiptē. Laiskošanās saulē un peldes baseinā mijušās ar fotografēšanos un savu gaitu atspoguļošanu sociālajos tīklos.
Sauliete savam sekotāju pulkam atrādījusi vairākus kārdinošus kadrus, un viens no tiem izpelnījies pastiprinātu uzmanību. Kāda acīga "Instagram" lietotāja pamanījusi, ka Katrīne bildē uzlabojusi sava vēderiņa formu, padarot to plakanāku. Katrīni nodevis viņai fonā redzamais laternas stabs, kas, manipulējot ar bildi, manāmi ielocījies. "Kad tev gribas plakanu vēderiņu, bet esi pārāk slinka, lai ietu uz sporta zāli. Šī iemesla dēļ cilvēki netic "Instagram" fotogrāfijām," savos "Instagram" īsajos video stāstiņos norādījusi veselīga, vegāniska dzīvesveida piekritēja un popularizētāja Alise, kuras iedvesmojošais dzīvesstils piesaistījis prāvu sekotāju pulku. Melos pieķertā Katrīne steigusi sevi aizstāvēt un nopelt tos, kuri viņai kaut ko pārmetuši. "Nu ko, es esmu atmaskota. Esmu "fotošopētāja". Esmu resna, ar septiņām riepām, deviņiem dubultzodiem," "Instagram" īsajos video stāstos klāstījusi Sauliete, spogulī izrādot savu vēderu. "Un tagad tās tuklītes, kas visu laiku sēž sporta zālē un uzkačā sevi kā večus, lai padzīvo nedēļu "all inclusive", ēd visu pēc kārtas," turpinājusi taisnoties Sauliete, atklājot, ka ēdiens Ēģiptē esot bijis negaršīgs, tāpēc viņa pārtikusi no bulciņām, frī kartupeļiem un burgerīšiem. Tāpat arī Sauliete apgalvojusi, ka pat salāti esot bijuši negaršīgi un norādījusi, ka "pamēģini arī tu, ēdot septņas dienas neveselīgi, uzturēt sevi formā". "Priekā, resnītes," piebildusi Katrīne. Katrīna nav spējusi rimties – dažas stundas vēlāk viņa atkal īsajos video stāstiņos izrādījusi savu punci, kā arī atklājusi, ka drīzumā došoties uz Bali un būšot savā vislabākajā formā.
Vēl nepieredzēts Valodas likuma pārkāpums: Ainažu veikalā čekus izsit igauņu valodā Igaunijas pierobežas veikalus ne tikai pārņēmuši mūsu ziemeļu kaimiņvalsts pircēji, bet latviešu veikalnieki arī pielāgojušies viņu prasībām un jau izsit čekus igauņu valodā. Tomēr tas ir Valsts valodas likuma pārkāpums. Tirgotājiem par to var draudēt sods. „Facebook” lietotājs Kaspars Bergmanis pēc iepirkšanās Ainažu veikalā „Co Alco” neslēpj savu pārsteigumu, saņemot čeku igauņu valodā uz kura uzdrukāts: „Kulastage meid jalle!” („Gaidīsim jūs atkal!”): „Ainažos pirkuma čeki igauņu valodā! Nu gan laiki ir pienākuši...” Tik „dīvainu” Valodas likuma pārkāpumu Valsts valodas centra (VVC) darbinieki savā praksē neatminas. VVC Valodas kontroles Rīgas reģiona nodaļas vadītājs Viesturs Razumovskis portālam Jauns.lv teica: „Mēs jau pirms pāris nedēļām esam piefiksējuši šo gadījumu, to noformējuši kā sūdzību un uzsākuši pārbaudi. Čeka izsniegšana svešvalodā ir uzskatāma par pārkāpumu. Čeks ir pirkuma apliecinošs dokuments un tam ir jābūt valsts valodā. Veikala pārstāvji mums skaidroja, ka Valsts ieņēmumu dienests ir izvirzījis prasību par jauniem kases aparātiem, bet nav noteicis, kādā valodā tiem būtu jāizsit čeki. Valodas inspektori pieņems lēmumu par administratīvo pārkāpumu un pieprasīs samērīgā laikā (šajā gadījumā - vienas divu nedēļu laikā) pārkāpumu novērst, pretējā gadījumā atbildīgajai personai var uzlikt naudas sodu no 70 līdz 140 eiro pēc Administratīvo pārkāpuma kodeksa 201.28 panta par „par valsts valodas lietošanas nenodrošināšanu lietvedībā un dokumentos, ja normatīvais akts paredz valsts valodas lietošanu”.Savā praksē neatceros gadījumu par tik dīvainu valsts valodas normu neievērošanu. Reiz bija gadījums, kad VVC ienāca sūdzība, ka „Forum Cinemas” skatītājam izsniedza ieejas karti krievu valodā, bet tas nebija darījumu apliecinošs dokuments. Tā bija ieejas karte, ko pēc pieprasījuma klientam var izdrukāt latviešu, angļu vai krievu valodā. Tajā gadījumā pārkāpuma nebija”. "Dīvaino” kases aparātu Ainažu veikalnieki bija vai nu iegādājušies vai programmējuši kādā Igaunijas firmā, kas arī programmatūrā atstāja igauņu valodu. Visi rekvizīti un nodokļu maksātāja numuri gan čekā ir Latvijas. Tas nozīmē, ka visi nodokļi tiek ieskaitīti Latvijas budžetā, tikai pircējs par to tiek informēts igauņu valodā
Par tiesu izpildītāja nolaupīšanas plānošanu aizturēts viens Latvijas pilsonis Valsts policija Rīgā par tiesu izpildītāja nolaupīšanas plānošanu un organizēšanu aizturējusi vienu Latvijas pilsoni, taču likumsargi neizslēdz iespēju, ka nozieguma īstenošanā iesaistītas arī citas personas, otrdien žurnālistus informēja Slepkavību atklāšanas un personu meklēšanas nodaļas priekšnieks Romāns Jašins. Policija janvārī saņēmusi informāciju, ka kāda persona plāno un organizē nenoskaidrotas personas nolaupīšanu ar mērķi tādējādi iegūt 350 tūkstošus eiro. Turklāt, lai slēptu šo noziedzīgo nodarījumu, pastāvēja iespēja, ka vainīgais arī plāno nolaupīto personu pēc tam noslepkavot Policijā sākts kriminālprocess un sākta izmeklēšana. Likumsargiem īsā laikā izdevies noskaidrot, ka nolaupīt plānots kādu tiesu izpildītāju. Tāpat policija noskaidrojusi, ka nolaupīšanas plānotājs jau ir ieguvis informāciju par šī tiesu izpildītāja darbavietu, viņam piederošajām automašīnām, kā arī par viņa ģimeni. Policija, noskaidrojusi, ka tiek aktīvi plānota un organizēta personas nolaupīšana, piemēram, ka nolaupīto personu plānots turēt kādā pagrabā tālu no Rīgas, tam speciāli paredzētā vietā. Nolaupītāja mērķis iegūt 350 tūkstošus eiro, un pēc dažām dienām, lai slēptu noziegumu, plānoja arī tiesu izpildītāju noslepkavot. Jašins skaidroja, ka likumsargiem izdevies iegūt pierādījumus jau nozieguma sagatavošanas stadijā, un februārī Valsts policijas amatpersonām nozieguma izdarīšanas brīdī pie plānošanas aizdomās turēto personu aizturēt. Patlaban šai personai piemērots drošības līdzeklis – apcietinājums. Vienlaikus Jašins neizslēdz, ka noziegumā varētu būt iesaistītas citas personas. Kriminālprocesa izmeklēšana turpinās.  Jašins atklāja, ka cietušais personīgi nav bijis pazīstams ar nolaupītāju, bet viņam bijusi saskarsme ar viņu, pildot savus tiešos darba pienākumus. Tāpat arī nauda – 350 tūkstoši eiro – bija saistīta ar viņa tiešajiem darba pienākumiem. Uz jautājumu, vai izpildu lieta, kurā figurējusi šī summa, kaut kādā veidā bijusi saistīta ar aizdomās turēto vīrieti, Jašins atbildēja noliedzoši.Aizdomās turētais ir 1962. gadā dzimis Latvijas pilsonis, kurš jau iepriekš nonācis policijas redzeslokā. Tomēr Jašins neprecizēja saistībā ar ko. Aizturēšana notikusi Rīgas rajonā, bet pašu noziegumu bija plānots veikt ārpus Rīgas, aptuveni 80 kilometrus no galvaspilsētas. Policists norādīja, ka šādas kategorijas lietas pēc būtības ir unikālas, jo tām ir sava specifika. "Nevaram paredzēt, kurā brīdī šāda informācija nonāks pie mums," skaidroja Jašins, papildinot, ka tā var nonākt gan brīdī, kad notiek tikai gatavošanās noziegumam, gan tā jau aktīvā stadijā. "Esam gatavi un spējīgi reaģēt, pasargāt dzīvību un veselību ir primārais uzdevums." pauda policists, piebilstot, ka viņa vadītā nodaļa vienmēr papildina un izstrādā metodiku kā efektīvāk strādāt un izmeklēt šādas lietas. Ieskicējot preses konferencē apspriežamo gadījumu, Galvenās Kriminālpolicijas pārvaldes priekšnieks Andrejs Grišins paskaidroja, ka Jašina vadītās nodaļas galvenie uzdevumi ir slepkavību izmeklēšana un atklāšana un ķīlnieku krīzes gadījumi un to novēršana vai atrisināšana. Vidēji divas trīs reizes mēnesī Slepkavību atklāšanas un personu meklēšanas nodaļa saskaras ar pieteikumiem par iespējamu personas brīvības ierobežošanu vai ķīlnieku sagrābšanu. Taču 95% gadījumos šī informācija neapstiprinās. Neskatoties uz to, Slepkavību atklāšanas un personu meklēšanas nodaļa vienmēr, jebkurā diennakts laikā ir gatava doties uz notikuma vietu un risināt situāciju, uzsvēra Grišins. "Vienmēr visos gadījumos attiecamies kā pret reālu ķīlnieku sagrābšanu," noteica galvenais kriminālpolicists.
Pēc cīņas ar smagu slimību mirusi 'Ekstrasensu cīņu' zvaigzne Krievijas un citu zemju medijus pāršalkusi sēru vēsts – mūžībā devusies populārā šova "Ekstrasensu cīņas" 17. sezonas fināliste Darja Voskobojeva. Kā ziņo Krievijas mediji, sievietes dzīvība izdzisusi 6. janvārī. Par Darjas nāvi publiski paziņojis viņas kolēģis no šova, ekstrasenss Antons Mamons. Sievietes radinieki pagaidām nav snieguši nekādus komentārus par viņas nāves iemesliem. Savukārt kāds Darjai pietuvināts avots izdevumam "360" pastāstījis, ka viņa jau vairākus gadus cīnījusies ar smagu onkoloģisku slimību. Kā vēsta kaimiņzemes mediji, Darja plašāku atpazīstamību ieguva 2016. gadā, kad skatītāju novērtējumam tika sniegta šova "Ekstrasensu cīņas" 17. sezona. Viņai izdevās nokļūt līdz projekta finālam un izcīnīt ceturto vietu.
Video: Sekss uz ielas Vecrīgā mīlniekiem beidzas ar 200 eiro sodu Rīgas pašvaldības policija piemērojusi naudas sodus pārim, kas uz ielas Vecrīgā nodarbojušies ar seksu, portāls "Delfi" uzzināja pašvaldības policijā. Naktī uz piektdienu, 4. janvārī, neilgi pirms pulksten 5 Rīgas pašvaldības policijas pilsētas videonovērošanas centra darbinieki videokamerās ievērojuši kādu pāri Kaļķu ielā. Meitene bija notupusies uz ceļiem, savukārt viņai cieši blakus stāvēja puisis. Pietuvinot kameru, konstatēts, ka ielas vidū meitene puisim sniedz orālo seksu. Uz notikuma vietu nosūtīta tuvākā Rīgas pašvaldības policijas Centra pārvaldes autopatruļa. Tuvojoties notikuma vietai, kārtības sargi pamanījuši, ka pāris ir atspiedies pret vienu no Kaļķu ielas namiem, kur jau veic dzimumaktu. Jaunie cilvēki policijas operatīvo transportlīdzekli pamanījuši tikai tad, kad tas jau atradies viņiem aiz muguras. Ieraugot kārtības sargus, abi ātri uzvilkuši bikses un sākuši skriet prom. Jaunieši apturēti un aicināti atgriezties pie policijas operatīvā transportlīdzekļa, kur lūgts izskaidrot savas rīcības motīvus. Mīlnieki skaidrojuši, ka viņi ilgstoši sarakstījušies līdz nolēmuši beidzot satikties. Tikšanas reizē pāris nav spējis savaldīt uzbudinājumu, tāpēc sākotnēji ļāvušies mīlas priekiem vienā no izklaides vietas tualetēm, bet pēc tam vēlējušies ekstrēmas izjūtas, tādēļ savas darbības atkārtojuši turpat Rīgas centrā uz ielas. Datu pārbaudes laikā noskaidrots, ka puisis ir Vācijas pilsonis, savukārt meitene ir Krievijas pilsone. Pārkāpējiem izrakstīti administratīvā pārkāpuma protokoli par sīko huligānismu. Katram piemērots 200 eiro naudas sods.
Romantiski kadri: Evija Skulte un viņas mīļotais Aimurs Aizvadītā gada pavasarī tapa zināms, ka latviešu aktrise, seriāla "Viņas melo labāk" zvaigzne Evija Skulte uzsākusi romantiskas attiecības ar igauni Aimuru Krūsi. Nesen abi kopā apmeklējuši saviesīgu pasākumu, kurā nevairījās no mīļuma izpausmēm kameras priekšā. Aizvadītās nedēļas izskaņā jau trešo reizi notika šova "Dejo ar zvaigzni" ceturtās sezonas dalībnieku kopā sanākšanas ballīte, kuru ar savu klātbūtni bija pagodinājusi arī Skulte.Aktrisi uz pasākumu pavadīja viņas mīļotais Aimurs, un abi visu vakaru dūdoja kā divi iemīlējušies balodīši, viens otru aplaimojot ar skūpstiem un apskāvieniem. Jau vēstīts, ka Skultes un viņas igauņu mīļotā attiecības publiskas kļuva pērn, kad abi kopā apmeklējas seriāla "UgunsGrēks" noslēguma ballīti.Toreiz aktrise presei apstiprināja, ka uzsākusi attiecības. Ar mīļoto viņa iepazinusies kādā spa centrā. Atgādinām, ka Skultei savulaik bija visnotaļ vētrainas attiecības ar lietuviešu producentu Rimvīdu Martinaiti, ar kuru viņa iepazinās seriāla "Viņas melo labāk" uzņemšanas laikā. Vairāku gadu garumā abi šķīrās un atkal sagāja kopā, bet pirms aptuveni trim gadiem dienesta romānam tika pielikts punkts.
Skandalozās 'mājas - kuģa' īpašnieks Lūsiņš sola to no Pāvilostas aizvākt Skandalozās Pāvilostas "mājas – kuģa" īpašnieks uzņēmējs Argods Lūsiņš sola aizvākt būvi, jo tā nekad neesot bijusi paredzēta Pāvilostas ūdeņiem, trešdien vēsta Latvijas Televīzijas raidījums "Panorāma". Kā vēsta LTV, Lūsiņš gan neesot piekritis sarunai kameras priekšā, taču bez operatora klātbūtnes LTV žurnālistei pastāstījis, ka būvei jau sākotnēji bijusi paredzēta cita vieta. Viņš gan neesot atklājis, kad un kurp būvi plānots pārvietot, bet solījis, ka sabiedrība par to uzzināšot, kad būšot laiks. Lūsiņš sacījis, ka Pāvilostas būve būšot tāda pati peldoša ierīce, kāda redzama Lielupē. Viņš atklājis, ka mājas uz pontoniem sācis būvēt, jo vēlējies Latvijā ieviest ko jaunu, turklāt tā esot viņa kaislība. Daudz iespēju, kur varot notikt šāda peldoša objekta būvniecība, nemaz neesot, par Lūsiņa teikto vēsta LTV. Ziņots, ka, lai atrisinātu situāciju Pāvilostā, kur jūras krastā uzbūvēts objekts Latvijas Jūras administrācijas kuģu reģistrā 2011. gadā fiksēts kā "būvniecībā esošs pontons", Saeimas Tautsaimniecības, agrārās, vides un reģionālās politikas komisija aicinājusi iesaistīties piecas ministrijas. Valsts Vides dienests (VVD) pirms pieciem gadiem zaudējis tiesvedību pret Lūsiņam piederošo SIA "Alco" saistībā ar kādas konstrukcijas jūras krastā būvniecību. Kaut arī veidojumam vizuāli ir daudz lielāka līdzība ar ēku nekā ar peldlīdzekli, uzņēmums tiesā spējis ar attiecīgiem dokumentiem pierādīt, ka šī konstrukcija ir kuģis būvniecības stadijā. Kā noskaidroja portāls "Delfi", 2013. gada 6. februārī Administratīvajā rajona tiesā tika taisīts spriedums administratīvā pārkāpuma lietā, kurā SIA "Alco" bija saukta pie administratīvās atbildības par to, ka savā īpašumā "Oļi" Pāvilostas novada Sakas pagasta Ulmalē aptuveni desmit metrus no stāvkrasta malas bija novietojusi "metāla režģu un pontonu konstrukciju". Konstrukcijas augstums esot bijis aptuveni 1,7 – 2,1 metri, platums - aptuveni 15 metri, bet garums – aptuveni 35 metri. VVD uzskatīja, ka SIA "Alco" ir pārkāpusi Aizsargjoslu likuma 36. panta trešās daļas 8. punktā noteikto aizliegumu izvietot Aizsargjoslu likumā noteiktas konstrukcijas kāpu aizsargjoslā, par ko saskaņā ar Latvijas Administratīvo pārkāpumu kodeksa 57. pantu SIA "Alco" bija sodīta ar naudas sodu. Līdz ar to no tiesas sprieduma noprotams, ka strīds tiesā nav bijis par to, vai būvniecībā esošā konstrukcija ir vai nav kuģis, bet gan par Aizsargjoslu likuma pārkāpumu piemēroto sodu. Degvielas tirgotāja "Alco" īpašnieks ir Argods Lūsiņš. "Dienas Biznesa" apkopotajā 100 Latvijas bagātāko cilvēku sarakstā viņš pērn ierindojās 9. vietā ar 43 miljoniem eiro. Lūsiņš savulaik publiski atzinis, ka mēdz neievērot būvniecības noteikumus, lai panāktu ātrāku rezultātu. Talsu novada domes 2010. gada 15. aprīļa sēdē viņš sacījis, ka ir īstenojis daudzas būvniecības ieceres, par kurām jāatbild. "Apzinos, ka pārkāpju likumdošanu, bet ja es to nedarītu, tad viss apstātos," domes sēdē sacījis uzņēmējs, aizstāvot savu viedokli jautājumā par veikala "Maxima" būvniecību Talsos. "Es atvainojos par to, ka daudzas reizes tā rīkojamies," teicis Lūsiņš. Kā izriet no domes sēdes protokola, uzņēmēja skatījumā "dažreiz jārīkojas saskaņā ar veselo saprātu, ignorējot formālo būvniecības likumdošanu". SIA "Alco" 2016. gadā strādāja ar 2 937 924 eiro apgrozījumu un 901 283 eiro peļņu, liecina "Firmas.lv" informācija.
Foto: Evakuators aizvelk 'Māju-kuģi' pa pļavu; Lūsiņš 'piemirsis' informēt VVD Piektdien, 24. augustā, uzņēmējs Argods Lūsiņš pārvietojis dziļāk iekšzemē tā dēvēto "māju-kuģi", kas Ulmales stāvkrastā atrodas jau vairākus gadus. Tiesa gan, tas, vai objekts pārvietots precīzi aiz krasta aizsargjoslas, oficiāli vēl nav zināms, portālam "Delfi" apstiprināja Valsts vides dienesta (VVD) pārstāve Maruta Bukleviča. Viņa skaidroja, ka uzņēmējs iepriekš solījis dienestu pabrīdināt dažas dienas iepriekš pirms plānotās procedūras, taču to nav darījis. Dienesta pārstāve piebilst, ka pabrīdināt dienestu nav bijis Lūsiņa obligāts pienākums, bet "viņa iepriekš izteiktā labā griba". Tāpat Buklēviča norāda, ka, apsekojot teritoriju, secināms, ka pārvietošana notikusi videi draudzīgi. Neraugoties uz uzņēmēja iepriekšējo apņemšanos informēt, viņš nebija pārvaldei tajā brīdī to pasacījis. Kolīdz ziņa nonāca līdz Liepājas reģionālajai vides pārvaldei, tad tika veikta pārbaude. Tas labais vēstījums ir tas, ka pārvietošana notikusi videi draudzīgi, kaitējums nav nodarīts," sacīja dienesta pārstāve. Viņa apstiprināja, ka vēl jāsagaida uzņēmēja iesniegtie dokumenti ar mērījumiem, kas pierāda, ka objekts pārvietots precīzi aiz krasta aizsargjoslas. Objekta pārvietošana gan nemaina to, ka vairāki jautājumi aizvien nav atbildēti. Tostarp Valsts zemes dienests pēdējās nedēļas laikā nav viesis skaidrību uz portāla "Delfi" uzdoto jautājumu par to, uz kādas zemes īsti īpašums atradās. VZD līdz šim sniegtās atbildes radījušas pretrunīgus vēstījumus par to, vai būve atradusies uz valsts, vai arī privātas zemes. Pāvilostas pašvaldība šī gada februārī noslēdza līgumu ar SIA "Latvijasmernieks.lv", bet mērniecības darbi, lai gan tika uzsākti, netika pabeigti sakarā ar kādu pretrunīgi interpretētu uzmērīšanas metodiku. Arī uzņēmums, pamatojot atbildi ar konfidencialitātes noteikumiem, plašāku skaidrojumu atsakās sniegt. Tāpat pašvaldība šo situāciju portālam "Delfi" nav spējusi izskaidrot. Atbildot uz jautājumu, kas tieši šobrīd ir atbildīgs par "māja-kuģa" skandālu, Ministru prezidenta preses sekretārs Andrejs Vaivars portālam "Delfi" precizēja – ņemot vērā, ka attiecībā pret būvi ir bijusi patvaļīga būvniecība, tad pret to tā arī jāizturas, un nav nepieciešami kādi jauni likuma grozījumi. Vaivars uzsvēra, ka galvenā iesaistītā institūcija, kurai vajadzētu "mājas-kuģa" gadījumu uzraudzīt, ir Pāvilostas pašvaldība.  Pāvilsotas mērs Uldis Kristapsons vairākkārt atteicies ierasties uz interviju raidījumā "Delfi TV ar Jāni Domburu". au ziņots, ka no sākotnējās ieceres "māju-kuģi" aizvest pa jūru īpašniekam nācās atteikties, jo Latvijas Jūras administrācija (LJA) neizsniedza apliecinājumu par šī objekta peldamību. ēstīts, ka netālu no Pāvilostas miljonāra Lūsiņa uzņēmums jūras malā uzslēja "māju-kuģi". Lai arī ēku celtniecība šajā vietā nav atļauta, māju atgādinošā konstrukcija tur ir tapusi, jo nodēvēta par būvniecības stadijā esošu pontonu. Īpašnieks solījis konstrukciju nolaist ūdenī, tomēr vairāku gadu garumā tas tā arī netika izdarīts.  Ulmales stāvkrastā uzslietās būves īpašnieks Lūsiņš objekta pārvietošanas termiņu šogad pagarinājia līdz 30. septembrim. Tā bija jau ceturtā reize, kad uzņēmējs mainīja "mājas-kuģa" pārvietošanas gala termiņu. Sākotnēji viņš būvi solīja pārvietot līdz maija beigām, pēcāk līdz 1. jūlijam, tālāk šo laiku pagarināja līdz 9. augustam, bet tagad kā jaunais termiņš noteikts 30. septembris. 
Maligins biznesa impēriju novēlējis bērniem Mūžībā aizgājušā farmācijas kompānijas AS "Olainfarm" vadītāja un līdzīpašnieka Valērija Maligina īpašumi tiek novēlēti viņa bērniem, liecina otrdien nolasītais testaments. Testaments paredz, ka piecu gadu laikā no mantojuma saņemšanas bērni nedrīkstēs atsavināt vai atdāvināt no Maligina mantotās "Olainfarm" un šī zāļu ražotāja akcionāra "Olmafarm" kapitāldaļas. Maligina īpašumā tieši un caur "Olmafarm" bija gandrīz 70% "Olainfarm" akciju.  "Olainfarm" paziņojumā biržai teikts, ka Maliginam pieder 3 791 810 "Olainfarm" akcijas un 100% kapitāla daļas "Olmafarm", kuras īpašumā ir vēl 5 994 054 AS "Olainfarm" akcijas. Visi mantinieki, kreditori un citas personas, kurām ir tiesības uz mantojumu, var tās pieteikt līdz 13. aprīlim. Uzņēmējam palikuši četri neatraidāmie mantinieki – divas jau pilngadību sasniegušās meitas Irina un Nika, kura pērnā gada vasarā Maliginam dāvāja pirmo mazbērnu, jaunākā atvase Anna, kā arī atraitne Elīna Maligina. Neskatoties uz Maligina pēdējo gribu, katram no neatraidāmajiem mantiniekiem ir tiesības uz pusi no likumiskās mantojuma daļas, kas pienāktos gadījumā, ja testamenta nebūtu. Jau vēstīts, ka Maligins mūžībā devās 52 gadu vecumā savās mājās Jūrmalā. Uzņēmēja pēkšņās nāves iemesls publiski netiek atklāts, bet policija informēja, ka nesaskata tajā vardarbības pazīmes. Maligina mantojuma lieta izpelnījusies lielu uzmanību gan uzņēmēja pēdējo gadu publisko gaitu, gan īpašuma apjoma dēļ – "Dienas Biznesa" pērn veidotajā Latvijas 100 bagātāko cilvēku sarakstā Maligins ar 70 miljonu eiro lielu turību ierindojās septītajā vietā. Maliginam piederēja privātmāja Jūrmalā, kuru, kā liecina Zemesgrāmatas informācija, viņš iegādājās 2011. gadā par aptuveni 756 tūkstošiem latu (aptuveni 1,08 miljoniem eiro).
Par 17 nelegālo imigrantu pārvietošanu robežai apsūdzētajiem piemēro reālus cietumsodus  Alūksnes rajona tiesa par 17 nelegālo imigrantu pārvietošanu pāri robežai apsūdzētajiem Igaunijas un Krievijas pilsoņiem piemērojusi reālus cietumsodus, informēja prokuratūrā. Apsūdzētie sodīti ar brīvības atņemšanu no trīs līdz sešiem gadiem. Lietā personas apsūdzētas par personu nelikumīgu pārvietošana pāri valsts robežai, savukārt viens no Igaunijas pilsoņiem papildus apsūdzēts arī par to, ka piedāvājis kukuli valsts amatpersonai, lai tā nodrošinātu iespēju pārvietot nelegālos imigrantus no Krievijas uz Latviju. Jau ziņots, ka pagājušā gada martā Valsts robežsardzes amatpersonas sadarbībā ar Valsts policiju Inčukalna novadā aizturēja piecas automašīnas, ar kurām tika pārvietoti iepriekš Krievijas-Latvijas valsts robežu nelikumīgi šķērsojušie 17 Vjetnamas pilsoņi. Saistībā ar personu nelikumīgu pārvietošanu tika aizturēti visi pieci automašīnu vadītāji - četri Igaunijas un viens Krievijas pilsonis.
'Zveja Kamčatkā': Aģentūra AP pārliecināta par bildes ar Rimšēviču īstumu  Ziņu aģentūra AP ir pārliecināta par šonedēļ izplatītās fotogrāfijas, kurā redzams Latvijas Bankas prezidents Ilmārs Rimšēvičs kopā ar vairākām personām, īstumu, informēja AP sabiedrisko attiecību direktore Lorēna Īstone. Viņa uzsvēra, ka AP foto redaktors ir pārbaudījis attēlu un pārliecinājies par bildes autentiskumu, kā arī to, ka bilde nav apstrādāta. AP pārstāve gan nekomentēja, kas ir šīs bildes avots.Vienlaikus Īstone norādīja, ka AP arī neatkāpjas no sniegtās informācijas pirmdien publicētajā rakstā par Rimšēviču. Kā ziņots, AP šonedēļ publicēja rakstu, kurā "Norvik bankas" lielākais akcionārs Grigorijs Guseļņikovs apgalvoja, ka Rimšēvičs gadiem ilgi izspiedis kukuļus no viņa vadītās kredītiestādes. Tāpat rakstā vēstīts, ka 2010.gadā Rimšēvičs devies uz Krieviju, šķiet, lai piedalītos medībās, kā varot spriest pēc AP rīcībā esošajām fotogrāfijām, kurās viņš it kā redzams saviesīgā atmosfērā kopā ar Krievijas Informāciju tehnoloģijas izpētes institūta vadītāju Piļščikovu. Šis institūts ir valstij piederošs militāro tehnoloģiju uzņēmums, kas pakļauts ASV sankcijām. Rakstam pievienota arī fotogrāfija. Rimšēvičs otrdien preses konferencē neizslēdza, ka aģentūras AP publicētā fotogrāfija, kurā viņš redzams saviesīgā atmosfērā kopā ar Krievijas Informāciju tehnoloģijas izpētes institūta vadītājam Dmitrijam Piļščikovam līdzīgu personu, varētu būt falsificēta. "Manā arhīvā tādas bildes nav, es tiku informēts, ka šī foto ir montēta un falsificēta," sacīja Latvijas Bankas prezidents. Viņa advokāts Saulvedis Vārpiņš žurnālistiem paziņoja, ka, visticamāk, saistībā ar šo fotoattēlu tiks gatavots iesniegums Drošības policijai (DP). Ministru prezidents Māris Kučinskis (ZZS) un finanšu ministre Dana Reizniece-Ozola (ZZS) AS "Norvik banka" vadības aktivitātes ārvalstu medijos uzskata par provokāciju un vēršanos pret valsti. 
Igaunijas ministrija, draudzes, individuālie komersanti – VID publisko 2604 minimālās algas maksātājus Valsts ieņēmumu dienests (VID) publiskojis to darba devēju sarakstu, kuru darbinieku vidējais mēneša atalgojums ir valstī noteiktās minimālās mēneša darba algas apmērā vai mazāks. Februāra nogalē publiskotajā sarakstā VID iekļāvis kopumā 2604 uzņēmumus, nevalstiskās organizācijas un dažādu nozaru darbinieku arodorganizācijas un profesionālās organizācijas, luterāņu, katoļu, pareizticīgo un baptistu konfesiju reliģiskās draudzes, individuālos komersantus un individuālos uzņēmumus, kooperatīvās sabiedrības un zemnieku saimniecības, dzīvokļu īpašnieku biedrības, mediju jomas uzņēmumus, kā arī citu nozaru firmas un arī fiziskās personas – darba devējus. Saraksts veidots alfabētiskā kārtībā un kā pirmais uzņēmums tajā ierindota AS "Valmieras piens" arodorganizācija, taču sarakstā rodamas arī "Valmieras stikla šķiedras", "Ventamonjaks" un "Ventspils tirdzniecības ostas" arodorganizācijas. Tāpat sarakstā VID ierindojis Igaunijas Republikas Ārlietu ministriju, Latvijas Lauksaimniecības universitātes arodkomiteju, Latvijas Žurnālistu asociāciju, Latvijas debašu asociāciju, Latvijas nākotnes forumu, Austrumeiropas politikas pētījumu centru, Augstākās izglītības eksporta apvienību. Sarakstā ierindots Lūcijas Garūtas fonds, filmu studija "Rija", Latvijas Farmācijas arodbiedrība, Latvijas Sabiedrības veselības fonds, Latvijas Patērētāju interešu aizstāvības asociācija, Latvijas Rakstnieku savienība, Vides aizsardzības klubs un citas organizācijas.Tāpat sarakstā ierindotas SIA "Latvijas sabiedrības veselības aģentūra", SIA "Latgales laiks", SIA "Reģionu mediji", SIA "Rietumu Radio", SIA "Radio Sigulda", SIA "Rēzeknes vēstis", SIA "RBSSKALS Special Projekt", SIA "Vienības Park residence", AS "Latvijas meži", AS "Optima Management", AS "Rīgas kinostudija" un citas. Kā ziņots, lai veicinātu komercdarbības vides drošību, godīgu konkurenci un labprātīgu nodokļu saistību izpildi, 26. janvārī spēkā stājas grozījumi likumā "Par nodokļiem un nodevām", kas paredz nodrošināt publiski pieejamu informāciju par darba devējiem, kuru darbinieku vidējais mēneša atalgojums ir valstī noteiktās minimālās mēneša darba algas apmērā vai mazāks. Saskaņā ar "SSE Riga" Ilgtspējīga biznesa centra pētījumu "Ēnu ekonomikas indekss Baltijas valstīs 2009.-2016." otru lielāko ēnu ekonomikas īpatsvara daļu Latvijā 2016. gadā joprojām veido "aplokšņu algas" (40,2%), tas ir, algas daļa, kuru uzņēmēji reāli maksā, bet slēpj no valsts.VID iepriekš norādīja, ka no minētā pētījuma izriet, ka mazāki un jaunāki uzņēmumi proporcionāli vairāk iesaistās ēnu uzņēmējdarbībā nekā lielāki un vecāki uzņēmumi, kas atbilst dzīves liecībai par to, ka uzņēmumi izmanto izvairīšanos no nodokļu maksāšanas, lai sasniegtu zināmu konkurētspējas slieksni, un ka šī sliekšņa sasniegšana ir būtiska, lai konkurētu attīstītā tirgū. "Visbeidzot izvairīšanās no nodokļu maksāšanas un apzinātas rādījumu neuzrādīšanas izplatība Baltijas valstīs ir saistīta ar pieņēmumu par iespēju tikt pieķertam un par sagaidāmo sodu pieķeršanas gadījumā. Tie uzņēmumi, kuru pieņēmums par iespēju tikt pieķertam ir augstāks, sliecas mazāk iesaistīties ēnu uzņēmējdarbībā," skaidroja VID. Ņemot vērā to, ka saskaņā ar Darba likumu minimālā darba alga nedrīkst būt mazāka par valsts noteikto minimumu, darba devēji nereti kā darbinieka oficiālo algu uzrāda valstī noteikto minimālo darba algas apmēru, bet faktiski darbiniekam papildus tiek maksātā atlīdzība, kas netiek oficiāli uzrādīta, proti, "aplokšņu alga". Vienlaikus VID norādīja, ka informācijas pieejamība par darba devējiem, kuru darbinieku vidējais mēneša atalgojums ir valstī noteiktās minimālās mēnešalgas apmērā vai mazāks, veicinās darba ņēmēju tiesību aizsardzību, dodot tiem iespēju pirms pieteikšanās konkrētajā darbā izvērtēt darba samaksas atšķirības līdzīgos uzņēmumos, tādējādi izvērtējot visus iespējamos riskus, kas saistīti ar iespējamo darba attiecību nodibināšanu.
Notu Krievijai par Maskavā notikušo uzbrukumu Latvijas vēstniecībai iesniegs šodien Notu, prasot nodrošināt diplomātiskās pārstāvniecības drošību un neaizskaramību pēc trešdienas pēcpusdienā Maskavā notikušā uzbrukuma Latvijas vēstniecībai, Ārlietu ministrija (ĀM) Krievijai iesniegs ceturtdien, raidījumā "900 sekundes" pastāstīja ĀM preses sekretārs Gints Jegermanis. Viņš arī pastāstīja, ka ĀM uzbrucēju motīvi nav zināmi. Uzbrukumā bojāta ēkas fasādē, taču pagaidām radītie zaudējumi vēl jāaplēš. Saskaņā ar Jegermaņa pausto bojātas arī automašīnas, kas bija novietotas pie vēstniecības, tiesa, tas neesot vēstniecības transports. Taujāts par to, vai vēstniecības darbinieki jūtas droši, ĀM preses sekretārs atbildēja apstiprinoši, atgādinot, ka vēstniecības iekšējo apsardzi nodrošina Iekšlietu ministrijas darbinieki, bet par tās drošību no ārpuses jāgādā Krievijai. Jau ziņots, ka 9. maijā Maskavā pulksten 17.27 noticis uzbrukums Latvijas vēstniecībai. Pie ēkas aizdedzinātas divas dūmu sveces un vēstniecības ēkas virzienā raidītas divas signālraķetes un uz fasādes ar melnu krāsu uzrakstīts burts "S". Aizturēti divi uzbrucēji, kuri pārstāv tā sauktos nacionālboļševikus. Uzbrukumā neviens Latvijas vēstniecības darbinieks nav cietis.